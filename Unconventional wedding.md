---
link: https://spleenteo.substack.com/p/unconventional-wedding
author: Matteo Papadopoulos
published: 2022-04-07T13:28:00
tags:
  - lettere
  - riflessioni
---
# Highlights


---
# Unconventional wedding
Una coppia di carissimi amici mi ha chiesto di fare da cerimoniere al loro matrimonio. Tanta ansia e tanta emozione. Un onore, difficile da descrivere. Festa bellissima, sentita e divertente come non capita spesso. Devo ammettere che la parte pagana di un matrimonio alternativo e poco convenzionale, mi diverte moltissimo, così come mi emozionò [officiare il battesimo del loro primo figlio](https://spleenteo.substack.com/p/benvenuto-raul). Queste le parole di apertura alla cerimonia che ho dedicato agli sposi e che scelgo di lasciare qui per non perderle nei meandri di un hard disk. Rifletterci sopra e confrontarle con ciò che penserò tra qualche anno, sarà divertente!

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F9a9a63da-379b-4c4d-bc98-dd77d26e1fc0_2048x1536.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F9a9a63da-379b-4c4d-bc98-dd77d26e1fc0_2048x1536.jpeg)

---

Ci abbiamo messo due anni (_ndr rinvio COVID_) ma ce l’abbiamo fatta!

Ho saputo che se non fosse intervenuto l’amico Tommy, probabilmente saremmo andati all'anno prossimo, quindi più tardi lo ringrazieremo a dovere per aver reso possibile tutto questo.

E perché da soli non ce l’avrebbero fatta? Perché Manu e Roby sono due _amorevoli fricchettoni_ che probabilmente immaginano la vita come un flusso di atomi che si organizza in modo armonico e spontaneo.

Meravigliosi esseri! ❤️

Dopo il battesimo di Raul (o meglio, _nonostante_ il battesimo di Raul) mi hanno nuovamente onorato di essere qui in questo preciso momento, in questo ruolo strano; capite, solo degli autentici e amorevoli fricchettoni potevano essere tanto scellerati da coinvolgermi per ben due volte! Ma tant’è, quindi precediamo!

Questa volta però ho avuto ben tre anni per preparare qualcosa di epico: le aspettative sono alle stelle! E Invece ho fatto tutto questa mattina. Chi mi conosce sa che il mio procrastinare è dovuto dal panico emotivo che vivo durante il percorso, durante l’attesa. Roby questo lo sa bene e da buon amico si diverte un sacco, me lo fa a posta! Questo panico è per me simile a prepararsi a fare il _bungee jumping:_ a un certo punto ti devi lasciar andare, devi perdere il controllo. Ecco, non ci sono riuscito nemmeno oggi.

Avevo fantasticato di arrivare all'altare senza lettere e papiri, nella speranza che la _luce blu_ scendesse dal cielo, dandomi la forza di essere spontaneo, di dire qualcosa di breve, di sensato e soprattutto comprensibile. Non ce l’ho fatta, mi dispiace! Quindi, volendo trasformare il _panico emotivo_ in una _responsabilità emotiva_, ho bisogno di scrivere e leggere, anche a costo di sacrificare il pathos di cui sono capaci i bravi oratori.

Ma veniamo a voi, cara Manu e caro Roby: adesso siete voi lì, abbracciati sul bordo del bungee, pronti a saltare con ammirevole coraggio. La responsabilità di accompagnarvi mi emoziona particolarmente perché condivido la spiritualità con cui lo state facendo.

Il matrimonio è un cambio di stato importante nella vita di una persona e le cerimonie servono proprio a consacrare questi momenti, per dare voce alle emozioni. Quasi tutti associamo la parola matrimonio al concetto di “_per tutta la vita, nel bene e nel male_”?

Quanti significati e interpretazioni si insidiano in queste parole?

Ho visto in voi la voglia di condividere mille progetti; probabilmente una vita intera non sarebbe sufficiente per farli tutti. Progettare e immaginare il futuro è una ricetta potente ed efficace per costruire una relazione che duri una vita intera e che dia fondo al concetto di _matrimonio_. Due di questi progetti, Raul ed Esmeralda — i più importanti direi — sono già partiti alla grande. Per il resto, confidiamo in Tommy!

Stamani ho riflettuto su come il matrimonio, i progetti condivisi e questa stessa cerimonia siano relazionati al tema sempreverde del _senso della vita_. Potevo forse lasciare fuori l’argomento? Che razza di falso guru sarei?!

Oggi, con qualche capello bianco in testa, dopo mille accezioni e le credenze più disparate, trovo adesione all'idea che il senso della vita sia un qualcosa profondamente legato alla possibilità che ogni essere umano ha di **portare la luce laddove c’è buio**. Banale eh? Ma anche arduo, tanto! È necessario osservarsi, conoscersi, superare le paure, mettersi in discussione, superare i limiti. Attitudine che porta evoluzione, comprensione, compassione e perché no, anche un po’ di moderata felicità!

Qualunque cosa uno faccia nella vita, dalla più semplice alla più epica, dal comporre armonie meravigliose o passare la giornata a tirar cazzotti per aria, tutto acquista un senso se rimaniamo attenti e centrati nel cercare di illuminare il buio quando lo incontriamo, in noi e in chi ci sta intorno. Se questo viene ricordato, **se diventa una priorità anche nelle relazioni, allora sì che un progetto di coppia può diventare un matrimonio per la vita**.

Questo è quindi il mio augurio per voi:

che la profondità e l’emozione che state provando in questo giorno e in questa cerimonia, possa essere richiamata nei vostri cuori ogni volta che avrete bisogno di illuminare la vostra vita e la vostra fantastica famiglia.

Con infinito affetto.

Matteo