---
link: https://spleenteo.substack.com/p/pensieri-sui-fondamenti-del-pensare
author: Matteo Papadopoulos
published: 2020-02-13T10:50:00
tags:
  - riflessioni
---
# Pensieri sui fondamenti del pensare e la radice della comunicazione
_[Data di pubblicazione originale: 13 Febbraio 2020]_

_E quella sensazione, quell’esperienza vissuta, tanto difficile da trasmettere a parole, è in qualche modo relazionata al modo in cui si formano i pensieri?_

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F08c6689c-9845-4fc3-81bb-2c1dee26c0a2_2500x1222.jpeg)


In questo periodo mi è capitato di leggere alcuni scritti di Noam #Chomsky sul tema del linguaggio. Sempre su Chomsky, ho visto [un’interessante documentario realizzato da Michel Gondry](https://www.youtube.com/watch?v=cv66xFD7s7g&t=499s), intitolato “_Is the man who is tall, happy?_” in cui ho riconosciuto dei concetti presenti in alcuni studi (non correlati) che sto leggendo. Questa coincidenza mi ha incuriosito ancor più di quanto non lo fossi e mi ha spinto ad approfondire l’argomento.

La lingua — sia scritta che parlata — è certamente un mezzo utilissimo per tradurre i pensieri in una forma condivisibile con altri. Il linguaggio però, manifesta velocemente i suoi limiti quando si tratta di descrivere certi tipi di esperienza. Come si descrive l’amore? Come si può raccontare l’esperienza di un figlio? Come si può far capire ad un altro la sofferenza che si prova? O la bellezza? Come si racconta un colore a chi non può vedere?

Mi ha colpito una storia su K’ung-Fu-Tzu (Confucio) che alla domanda su cosa avrebbe fatto come primo ministro, dette una risposta singolare che contiene parte del problema del linguaggio. Disse, più o meno: “_farei rettificare i termini, metterei ordine nelle parole, chiederei pulizia nel linguaggio, farei soppesare le parole, ad ogni **termine** una **risposta:**_ c_on questo_ nomen (termine)_, quale_ res (realtà) _intenziono? Esprimo davvero la realtà usando questo termine, oppure sto creando confusione?_”.

Res, realtà, risposta e l’importanza della _res-_ponsabilità delle proprie parole.

Ci troviamo quindi di fronte ad un mezzo limitato, pieno di confusione, diviso a Babilonia in migliaia di lingue. Malgrado ciò, rimane evidentemente il mezzo più adeguato per esprimere i nostri pensieri. L’essere umano, essere che ha un bisogno sfrenato di comunicare, utilizza da sempre l’arte per ampliare il linguaggio (anche quello più primitivo) ed esprimere pensieri e sensazioni che la parola non riesce a esternare in modo esaustivo: la musica, la pittura, la scultura e la danza, sono a tutti gli effetti forme di comunicazione che traducono contenuti passando da un canale differente. Anche la poesia, pur usando le _parole_, con metafore e aforismi prova a colmare questo vuoto. Volendo azzardare una sintesi approssimativa, con l’arte si prova a spostare l’attenzione dal centro intellettuale a quello emotivo. Ma quale è la radice del nostro modo di pensare? Come si forma il pensiero che poi non riusciamo a comunicare come vorremmo? E quella sensazione, quell’esperienza vissuta, tanto difficile da trasmettere a parole, è in qualche modo relazionata al modo in cui si formano i pensieri?

Inizio facendo due premesse: sono il primo ad avere una grande confusione su _nomen_ e _res_ e questo è uno dei motivi che mi spinge a interessarmi all’argomento. Pertanto capiterà, in questo stesso documento, di usare termini e parole non adeguati e di non essere in grado di mettere i miei pensieri nero su bianco, nel modo più adeguato. Secondo, questo è un lavoro di indagine preliminare, senza pretesa di dare risposte.

**Il testo che segue è solo un riassunto** di un lungo e complesso lavoro svolto a Corfù, il 14 luglio del 1975, da un anonimo gruppo di studio di giovani umanisti riguardo _I_ f_ondamenti del pensare_. In quanto riassunto, riporta solo alcune parti; il mio tentativo è quello di non modificare in alcun modo il senso delle parole originali. Procederò solo successivamente ad una sintesi ed un’interpretazione di questo studio per trovare un collegamento tra _pensiero_ e _parola_. Mi interessa sondare un argomento che definirei “_La radice della comunicazione_” per capire se, in qualche modo, mi può aiutare nella mio lavoro di crescita personale.

---

# I fondamenti del pensare

Ogni volta che si cerca di studiare qualcosa dai fondamenti, ovvero nella radice più profonda dell’oggetto di studio, partiamo sempre da presupposti, mai da realtà. In questo caso, lo studio parte dal presupposto che di fronte ad un qualunque fenomeno, la struttura, reagisce, compara gli stimoli senza limitarsi a prenderne atto e, infine, fa operazioni che gli oggetti stessi non possono fare.

Partiamo da un esempio concreto. In questo momento sul mio tavolo ci sono caffè, mouse, chiavi, telefono e due paia di occhiali. Questi oggetti non sono in alcun modo in relazione tra loro, semplicemente condividono un piano. È la mia coscienza che, attraverso determinate operazioni, struttura una relazione _con_ e _tra_ questi oggetti. Questa relazione tra coscienza e fenomeno si chiama _relazione strutturante_.

Se prendo le chiavi in quanto oggetto, queste non hanno significato intrinseco fintanto che non le percepisco e le rappresento come oggetto della mia coscienza. Ho esperienza di questo oggetto, dato che lo uso per entrare in casa tutti i giorni e lo rappresento a partire dalla struttura e dall’interesse che ho su di esso. Gli oggetti non hanno interesse in sé; l’interesse è una caratteristica della coscienza. Mi interesso di più alle chiavi che agli occhiali, perché adesso ho bisogno di entrare in casa.

È vero che potremmo sostenere anche il contrario, ovvero che gli oggetti, in quanto tali, hanno delle caratteristiche che stimolano il mio interesse, poiché alcuni soddisfano maggiormente le mie necessità.

Il che è altrettanto valido.

L’antagonismo dialettico che si crea tra soggettivisti idealisti —  per cui è la coscienza a configurare il mondo — ed i pragmatici realisti che sposano la tesi contraria, non porta a nulla poiché entrambe le visioni sono vere. Altrimenti non si spiegherebbe il funzionamento strutturante della coscienza e del mondo e la retro-alimentazione che si stabilisce tra l’oggetto che agisce sulla coscienza, e la coscienza che a sua volta modifica il mondo (e gli oggetti stessi). Questa struttura _fenomeno-coscienza_ è dinamica, è mobile, così come il sistema di interessi. In un momento mi interesso alle chiavi, in un altro mi interesso agli occhiali. Se non fossero mobili, i miei pensieri sarebbero fissi, cosa poco probabile e molto poco auspicabile!

### Il momento del pensare

Ci troviamo di fronte ad una realtà dinamica nella quale gli interessi variano nella relazione tra la coscienza ed il mondo. In questo turbinio di interessi, che possono sembrare disordinati, si può astrarre il “_momento del pensare_”; non si parla di un momento temporale ma di un momento di astrazione. Il _momento del pensare_ è l’atomo, la particella più elementare del pensare. È un’astrazione che in realtà non esiste ma che ci aiuta a fissare un interesse.

Quando si fissa un interesse, attraverso il _momento del pensare_, ci troviamo sicuramente di fronte ad un livello di _determinazione del pensare_. Non posso pensare a qualcos’altro fintanto che non trasferisco l’interesse da un oggetto ad un altro. È così che può esistere un modo di pensare coerente, nella misura in cui si fissa l’interesse che rimane determinato all’oggetto. C’è determinazione sia perché è l’oggetto a stabilirla sia perché è la coscienza a stabilirla; viaggia in tutti e due i sensi. Il grado di determinazione del pensare pone dei limiti alla vastità del pensiero grazie ai quali, al loro interno, posso pensare liberamente.

Ci sono caratteristiche degli oggetti che sono esplicite, evidenti. Altre invece sono implicite, non si trovano di fronte alla percezione immediata dell’oggetto. La coscienza comunque si orienta verso di essi, tenta di investigarli e interpretarli. Se prendo gli occhiali, posso osservarli nelle loro micro parti, viti, molle, materiali, stile, capacità di messa a fuco delle lenti ecc. Quello che accade è che, attraverso un _sistema di differenziazione_, stabilisco quali sono i limiti del pensare, in modo da non perdermi.

_Se non ci fosse questa capacità di riferirsi agli oggetti con un dato interesse e di fissare gli ambiti negli oggetti per non fare confusione andando oltre quegli oggetti, se non ci fosse questa capacità, non potrebbe esistere il pensare, e tantomeno il pensare coerente._

Quando parliamo di _pensare,_ parliamo di un sistema di operazioni coerenti che ci permette di chiarire leggi e costanti, nonostante possano essere molteplici i casi verso quali la coscienza si orienta. C’è coerenza se c’è permanenza nelle operazioni. Il fatto di fissare _interesse_ e _ambito_ è certamente un’operazione differenziante, discriminante. Gli occhiali sono per me un campo di interesse; sono anche il mio oggetto di interesse nella misura in cui ne conosco i limiti o, quantomeno, cerco di stabilirli. È necessario che io stabilisca delle differenze.

_L’atto di fissare l’interesse e la creazione di ambiti del pensare, risultano necessariamente delle attività differenzianti della mente._

### Il gioco delle differenze

Immaginiamo di voler trovare gli occhiali sul tavolo. L’affermazione “ecco gli occhiali” discrimina tutto il resto. Oppure: “No, questi non sono gli occhiali, quindi non mi interessano”, è nuovamente una valutazione discriminante. Risulta semplice. Poi risulterà ovvio che gli occhiali siano fatti da diversi pezzi che stanno in relazione tra loro: le lenti, la struttura, le viti, le stanghette. Sono pezzi differenti ma io vedo la strutturalità di tutto l’oggetto. Questo dimostra che non solo esiste un’attitudine differenziante ma c’è anche un’attitudine relazionante delle differenze ovvero si possono stabilire _relazioni tra le differenze_. Se ci limitassimo a definire l’atto di pensare come ad un sistema di ideazione tale da procedere solo per differenze, senza saper mettere in relazione queste differenze, non saremmo in grado di riconoscere gli occhiali che stiamo cercando. Per la sola via delle differenze non potremmo determinare completamente il fenomeno; potremmo separare il fenomeno da altri fenomeni, ma non potremmo andare oltre.

Anche il sistema di relazioni lavora per differenze, poiché non si può stabilire nessuna relazione tra cose che non siano state differenziate prima.  
Succede però di poter mettere in rapporto cose molto simili tra loro e si potrebbe pensare di non fare, in tal caso, un lavoro di differenziazione. Tutto il contrario! Eventualmente potremmo dire: “questi occhiali sono diversi dagli altri, anche se si somigliano”, perché il concetto di uguaglianza passa da alcuni punti che forse è il caso di approfondire.

### A=A

Giusto per ripetersi: dovrebbe risultare chiaro a questo punto che

> _fissare un interesse o fissare un ambito è prima di tutto un atto di differenziazione. Le differenze mantengono relazioni d’ambito._

Qualcuno potrebbe però affermare che la relazione “A=A” non procede per differenze, per una questione di identità in cui si definisce che una cosa è uguale a sé stessa_._ Per affermare questo dovremmo però tenere conto che stiamo usando un segno “=” per dire _questo e questo sono identici_. Stiamo utilizzando una _relazione di uguaglianza_. Questa relazione esclude automaticamente sia una relazione di addizione che di sottrazione. Stiamo differenziando il tipo di relazione che più ci interessa.  
Per dire che A è uguale ad A, rapportata con sé stessa, significa che è stata fatta una attenta relazione differenziante con B,C,D ed E. Infine se prendiamo A come primo termine della relazione, appare identico a sé stesso solo se lo si pensa come _momento del pensare_ differenziandolo da un altro momento. “A” è uguale a sé stessa solo se si astrae il _trascorrere del tempo_ perché se valuto A tra 10 anni, non potrò vedere lo stesso oggetto se confrontato con la fotografia di oggi. Sarà simile, magari similissimo, ma saranno certamente cambiati i miei parametri di strutturazione di quel fenomeno.

> L’identità funziona unicamente nel momento astratto del pensare poiché, appena interrompo il pensare, nel trascorrere, non ho modo di identificare A.

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F029c8585-22f2-41a5-8584-1e3c8ffa2df5_487x600.jpeg)

*Zanone di Elea — filosofo greco* 

È qui che entrano in gioco famose aporie greche per cui un uomo non può mai bagnarsi due volte nello stesso fiume, piuttosto che che una freccia è dove è o è dove non è. Achille, dal canto suo, non potrà mai superare la tartaruga. Zanone di Elea argomentava così _l’identià_ delle cose che in realtà erano un’illusione. Le controparti entrarono in diatribe così mobili da non poter tirare fuori nessuna legge. Poniamo l’esempio che A siano le mie chiavi. Se è vero che le cose cambiano, se posso rapportarle solo in determinati momenti, posso anche pensare alle mie chiavi moderne che mi fanno entrare in casa e domani diventano un chiavistello antico; io in casa non ci entro più e ho un problema non da poco!

Risulta evidente che non è possibile lavorare in questo modo! La sintesi stabilita da A=A sorge dalla differenza con altri _momenti del pensare_ e come nuovo ambito differenziante che l’atto di pensare instaura. La sintesi incorpora le differenze tra le relazioni, strutturandole ponderatamente, cioè differenziando le differenze che non coincidono. Non basta dire che ho delle relazioni. Non significa nulla. Le relazioni strutturate in una sintesi sono valide nella misura in cui abbia ponderato diversi sistemi di relazione. Per esempio: “Quando voglio tornare a casa, questa chiave è importante perché apre il cancello del giardino, poi è importante quest’altra che apre il portone delle scale. Infine è importante questa terza chiave per aprire la porta di casa”. Di nuovo procedo per differenze. La sintesi incorpora le differenze tra relazioni strutturandole ponderatamente, cioè differenziando le differenze che non coincidono con il nuovo ambito che la sintesi stessa stabilisce. Con questo tipo di processo, si va costruendo il pensare.

Se non ci fossero differenze tra momenti del pensare, non potrei mai dire A=A e dovrei soltanto dire A. Non potrei stabilire la relazione di uguaglianza perché non ci sarebbe sequenza nel pensare. Se il pensare fosse un continuum senza momenti, non si potrebbero stabilire delle uguaglianze.

L’uguaglianza sorge dalle differenze. E non posso stabilire concetti di uguaglianza se non lavoro con le differenza tra i momenti del pensare.

La mobilità strutturante della coscienza, abilita la coscienza stessa ad ampliare i propri interessi e ad incorporare nuovi fenomeni per poterli comprendere e per poter differenziare nuovamente a livelli strutturati in modo più complesso.

### La struttura coscienza-mondo

Quando parliamo di coscienza, la spieghiamo sia come struttura con il mondo, sia come ciò che differenzia e mette relazione in tale struttura. Però non possiamo fare un miscuglio tra _coscienza_ e _mondo_ perché faremmo solo confusione. Per questo parliamo di una struttura. Per fare un esempio, prendiamo un’ameba. Di per sé l’ameba sarebbe soddisfatta di quel che ha, non avrebbe motivo di andare da qualche parte. Se lo fa è perché trova differenza tra _ciò che c’è_ e ciò _che non c’è_: sintetizza un elemento nutriente e se non trova quello di cui ha bisogno, allora si sposta di ambiente. Sono diversi gli ambienti dagli organismi, c’è differenza di potenziale; e tra questi due c’è una relazione strutturale che è sempre crescente.

Il pensare e l’attività del pensare, vanno nella direzione dell’ampliamento crescente, perché mentre penso rendo più ampie le operazioni perché ho un numero maggiore di differenze che posso mettere in rapporto tra loro e che poi sintetizzo.

Consideriamo a questo punto il mondo come un fenomeno e la coscienza come un altro fenomeno. Consideriamo però come fenomeno anche la _struttura coscienza-mondo_ che, in quanto fenomeno, avrà le sue leggi. Di questo fenomeno possiamo considerare solo la mobilità e non l’immobilità; possiamo osservare momenti di accelerazione e di sequenza e solo alcuni di arresto, di pausa, che possono ridursi solo a variazioni del trascorrere. La stasi non è reale, è una valutazione astrattiva della mente che funziona per comparazione o differenze rispetto a momenti di maggiore mobilità. La mobilità zero la si stabilisce per differenze con altri momenti di velocità del fenomeno.

### Essere o non essere

La differenza più ampia dell’astrazione del trascorrere del fenomeno, è il concetto di _Essere._ Quando astraggo da tutti gli oggetti che esistono l’idea di Essere (che non esiste, è un _Essere_ concettuale che mi permette di fare delle operazioni), questo _Essere_ mi appare come fermo ed è grazie a questa sorta di arresto, caratteristico delle astrazioni, che poi posso fare delle operazioni.

L’Essere è pertanto l0essenza di tutte el cose ed è fermo nonostante le cose si muovano. Allora stabilisco delle differenze tra l’Essere e l’Ente: gli enti si muovono l’Essere, del quale partecipano gli enti, non si muove. C’è una grande differenza tra l’Essere pensato e l’Essere reale. Per giunta, siccome questo Essere racchiude in sé tutti gli esseri, va scritto con la maiuscola. Se poi si pensa che questo Essere in tutti gli oggetti e tutti gli oggetti partecipano di lui, nonè difficile trasferire l’Essere a Dio: Tommaso D’Acquino lo fece senza problemi.

Quando parliamo in termini logici, il Non-essere sorge come differenza della differenza più ampia. Il Non-essere è il concetto di differenziazione più ambio di tutte le differenze date.

> La differenza più ampia dell’astrazione del trascorrere è l’Essere e il Non-essere sorge come differenza della differenza più ampia.

È la stessa cosa che avviene quando guardo le due paia di occhiali sul tavolo. Ha un sapore più mistico parlare dell’Essere e del Non-Essere ma, in realtà, le operazioni sono le stesse. Essere e Non-essere, in quanto momenti di massima astrazione, appaiono atemporali e il fatto che appaiano anche come immobili, ci rivela che sono operazioni del pensare e non delle realtà. Quando si parla di Essere in termini logici, si fa riferimento ad un’astrazione mentre quando se ne parla in termini psicologici, si sta menzionando l’oggetto più ampio di compensazione strutturante della coscienza nel mondo ovvero l’oggetto più ampio in grado di compensare tutti gli atti del pensare che si riferiscono ai diversi oggetti, alle diverse cose.

Ci sono diversi modi di pensare. Il pensare logico è un pensare staccato, in quello psicologico uno si trova coinvolto. Non si ha a che fare con le cose quando si fa logica, mentre nel pensare psicologico, si ha a che fare con l’oggetto. Allora l’Essere, considerato dal punto di vista psicologico, cambia molto. In termini logici, si sta facendo riferimento ad un’astrazione; in termini psicologici si sta menzionando l’oggetto più ampio di compensazione strutturante della coscienza nel mondo.

In generale, da questo punto di vista, il pensare logica deriva dalla metafisica, vale a dire lo studio dell’Essere in generale. Non c’è logica che possa trovare origine in sé stessa. La logica deriva dall’idea di Essere in generale che si può avere, perché una Logica che parte da sé stessa non trova fondamento e ogni logica che abbia fondamento parte da una determinata metafisica. La logica deriva sempre da un pensare metafisico — al contrario di quanto possano affermare un buon numero di neopositivisti, logici, matematici ecc — che deriva dall’idea che si ha di quell’astrazione assurda che è l’Essere, che non esiste in realtà, ma che è una costruzione basilare dalla quale può derivare una logica, la quale può estrarre le proprie fondamenta. Certamente, nella vita quotidiana, non abbiamo bisogno né della logica, né della metafisica.

Prima di parlare di una strutturazione logica (con annessi e connessi) dobbiamo dire qual’è l’idea che abbiamo dell’Essere in generale: **questo Essere, non c’è; è solo un’astrazione del pensare** alla quale si arriva attraverso operazioni di differenziazione nel pensare. Questa astrazione non ha esistenza in sé, bensì esiste esiste in quanto fenomeno della coscienza che lo elabora come l’astrazione più ampia e più generalizzata. È una visione anti-metafisica, che non considera esistente l’Essere in sé, né tantomeno come esistenza reale.

Kant si riferì all’Essere in sé e disse che non se ne poteva parlare perché non si sapeva cosa fosse. Così, con il suo idealismo trascendentale, fece le sue elaborazioni parlando di ciò che accadeva nella coscienza. Questo Essere è prodotto dal lavoro delle operazioni del pensare portate alla massima astrazione.

Quindi si dice che c’è una premessa maggiore, una premessa minore, un termine medio e una conclusione. “_Gli uomini sono mortali_”. Si può dire che “_Socrate è un uomo_” e quindi dedurre che “_Socrate è mortale_” solo grazie al fatto che prima di arrivare alla conclusione, si era già fissato il risultato, intenzionalmente, strutturalmente, si sono organizzate le premesse tra loro in modo da far sì che combaciassero.

Se metto in rapporto tutti gli uomini con tutto il resto, è perché sto seguendo una certa linea, e dirigere il pensare in una certa linea, significa che il termine medio della linea è già determinato. Perché se dico “_tutti gli uomini sono mortali_” e “_i cammelli sono mortali_”, “_ergo gli uomini sono cammelli_”, ecco che trovo un caso di sillogismo falso. Se non ci fosse un’intenzionalità che mira alla conclusione, non ci sarebbe bisogno di organizzare le premesse. Nel particolare è stata collocata l’intenzione; si strutturano le relazioni tra premesse maggiori e quelle minori. Questa è una scoperta che nel 1930 circa, ha fatto un certo Pfender, discepolo del pensare della Logica Fenomenologica. Pfender scopre con chiarezza che nel pensiero deduttivo non c’è deduzione, ma che l’intenzionalità del pensare è messa nelle conclusione, che chiede di organizzare le premesse in modo molto preciso.

Non è corretto dire che il pensare deduttivo è il metodo utilizzato dalla logica; non è neanche corretto dire che il pensare induttivo sia il metodo utilizzato dalle scienze naturali.

_[da completare, forse mai]_