---
link: https://spleenteo.substack.com/p/silent-rehearsal-per-suonare-rock
author: Matteo Papadopoulos
published: 2025-05-12T00:12:00
tags:
  - figlidelprete
  - musica
  - silentrehearsal
---
# Highlights


---
# Silent Rehearsal per suonare rock? Sì, è possibile
Quando abbiamo iniziato a divagare su una _Silent Rehearsal_, il sentimento a riguardo era qualcosa del tipo: “_sarebbe bello, ma…_”. Non saprei nemmeno identificare quando il processo sia iniziato per davvero, e la sua realizzazione non è stata una cosa lineare.

Ieri, con i Figli del Prete — gruppo rock alternativo formato da Luca Marini, Saverio De Donato e il sottoscritto — siamo riusciti a suonare insieme per oltre quattro ore nella minuscola mansarda di casa mia. L’esperienza è stata positiva, una grande soddisfazione per lo sforzo che ha richiesto e che ci permette di rispondere in maniera affermativa alla domanda: **è possibile, nel 2025, suonare musica live in casa e in cuffia?**

Voglio quindi raccogliere l’esperienza maturata durante un processo affatto banale, durato mesi. Abbiamo affrontato imprevisti, scetticismi, esaltazioni compulsive; abbiamo sperimentato sconforto, valutato compromessi, ci siamo detti mille volte “_ma chi ce lo fa fare?_”, e altrettante: “_dai, dai, vedi che si può fare!_”. Il tutto condito da una spolverata di ignoranza e incompetenza su una pletora di argomenti più vasta di quel che immaginavamo, emersi senza pietà settimana dopo settimana.

Quello che racconto qui non è la storia di un arrivo. Ho la sensazione che sia come un viaggio che oggi possiamo affrontare con la consapevolezza di avere i biglietti e i bagagli: siamo solo pronti a partire.

## Contesto: perché reinventare le prove?

Se hai suonato in un gruppo, sai di cosa parlo quando dico che andare in sala prove è uno degli aspetti principali della vita da musicista. Amatoriale o professionista che tu sia, le prove sono tutto. In sala prove, con il tempo, impari a conoscere i tuoi compari in maniera intima: condividi i cattivi odori del corpo umano, litighi per i volumi fuori di testa; è lì che, in base a fattori fuori dal tuo controllo, puoi sentirti un dio oppure un reietto dell’Olimpo musicale — e i due stati d’animo possono manifestarsi contemporaneamente.

Ho iniziato a 15 anni a frequentare sale prove di ogni tipo e dimensione. Vi ho visto nascere amori, amicizie e risentimenti; ho visto persone cadere in profonde depressioni, piuttosto che condividere e progettare sogni di gloria.

Quindi, perché cercare di bypassare questo passaggio così importante?

No. L’obiettivo non è bypassare, bensì ampliare l’esperienza della sala, per affinare alcuni aspetti fastidiosi che generalmente non si menzionano abbastanza:

- Devi avere i turni fissi se vuoi trovare posto.
    
- Devi respirare la nube altamente tossica formatasi dalle ascelle del batterista del gruppo precedente; come per la pasta madre di un fornaio, è tua responsabilità rinfrescare e rafforzare quel tripudio di odori per il gruppo che verrà dopo di te.
    
- Settimanalmente devi fare un trasloco e montare da zero gli strumenti (se vuoi usare i tuoi); sistemare quelli usati da altri non è più semplice o piacevole.
    
- I turni di 2-3 ore sono lunghi, ma tra _sound-check_ e _cicchini_ i tempi di reale operatività raramente corrispondono alle esigenze del momento: magari ti prende bene, vorresti suonare ancora, ma devi lasciare la sala sul più bello. Magari _non è serata_, ma ormai sei lì, hai pagato. Oppure sei in pieno boom creativo, vorresti provare per tre giorni di fila per chiudere il pezzo invece di spalmare l’ispirazione su tre settimane. Semplicemente, non puoi.
    
- Vorresti provare sulla tua batteria, sentire come verrebbe quel solo con il tuo VOX da mille valvole e invece ti trovi finalmente sul palco della sagra a fare un live sperando “_che gli Dei dell’Olimpo te la mandino buona!_”.
    
- A volte vorresti registrare, avere qualcosa di minimamente ascoltabile e distinguibile, ma il meglio che ottieni da un telefono messo in mezzo alla stanza è un _white noise_ completamente distorto.
    

_(ndr: avere una cantina propria — se lo hai fatto, sai che non è poi tanto meglio!)_

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F70f6a743-6db2-4195-8cbb-d9b4731a8039_1024x768.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F70f6a743-6db2-4195-8cbb-d9b4731a8039_1024x768.jpeg)

## Cosa avevamo e cosa volevamo

È importante dare contesto al modo in cui abbiamo scelto di lavorare come gruppo negli ultimi due anni. Oggi abbiamo a portata di mano la tecnologia per raggiungere risultati incredibili in termini di qualità del prodotto finale a basso costo, impensabili rispetto a qualche anno fa. La percentuale di _qualità_ che rimane fuori — quella che puoi raggiungere solo negli Abbey Road Studios — è utile se vuoi ottenere un livello iper-professionale, indistinguibile a molti, ma fondamentale per altri. Inutile per il 99% delle band (percentuale tirata a caso, ma verosimile?!)

Il processo che abbiamo adottato è diviso in tre fasi:

- **Creatività**: avviene in sala prove. Definiamo il mood, lo stile del pezzo, improvvisiamo jammando. Passaggio fondamentale.
    
- **Pre-produzione**: abbiamo usato [Soundtrap](https://www.soundtrap.com) per lavorare in remoto alla definizione della struttura del pezzo, in cui ognuno cristallizza la propria parte, i pattern, le armonie principali. Ne esce una fotografia a bassa risoluzione di quello che si vuole raggiungere.
    
- **Produzione**: lavoriamo insieme su un unico DAW (Logic Pro) per registrare tutto da capo con la massima attenzione e qualità di cui siamo capaci. Suoniamo le parti in maniera maniacale, aggiungiamo effetti, facciamo mix e mastering.
    

Questa forma di lavoro ci ha dato la possibilità di registrare un album intero e sviluppare ben dieci singoli in uscita in questo periodo. Al di là dell’esecuzione tecnica (siamo pur sempre amatoriali) e dei gusti personali di genere — il risultato è verificabile:

Ebbene, in questo contesto di produzione moderna e casalinga, è nata via via la questione: **potremmo includere il primo passaggio nel processo casalingo?** Sarebbe bello sviluppare la parte creativa senza i vincoli della sala prove, jammare due ore e poi registrare subito una traccia, per esempio, o suonare quando più ne abbiamo voglia. L’indipendenza, questa chimera. Ma a che prezzo? Cosa ci stava impedendo di poterlo fare?

Due elementi principali: **batteria** e **amplificatori**.

Suonare in casa sarà bello, ma scherzare con il sonno dei vicini è una cosa che non si fa! L’unico modo è suonare in cuffia, e di conseguenza nascono i primi compromessi: **batteria elettronica** e **VST per simulare gli ampli**.

Per quanto _male_ si possa suonare. con le nostre lacune di tecnica e e di studio, è da 35 anni che suoniamo su strumenti veri, tiriamo le pelli, equalizziamo amplificatori, conviviamo con i _larsen_. Saverio, chitarrista, ha un VOX che, a meno di 9/10 del suo master, proprio non rende. Ma quando esce, è portentoso nelle sfumature. Nessun VST può riprodurre quel feeling sul manico della chitarra o la dinamica del mio splash che tengo accanto all’hi-hat.

Quando accetti questi compromessi, scopri che servono un sacco di altre cose: cuffie, hub, input, più input, setup di accessori, nuovo hardware, nuovi software. Metti tutto su carta e scopri che la cosa fa impressione: il lavoro è grosso. Come per esempio scoprire il numero imbarazzante di prese elettriche che servono per alimentare il tutto, o quante porte USB, o calcolare i 110 mt di cavi da sistemare in una stanza di quindici metri quadri. Bisogna andare per step.

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F0e6a97d5-6fd8-4e6c-9ca6-e57cecd171ce_1196x1014.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F0e6a97d5-6fd8-4e6c-9ca6-e57cecd171ce_1196x1014.jpeg)

## Hardware e software

Per poter registrare, avevamo già risolto alcuni punti:

- **Avere un DAW**: da sempre siamo affezionati a Logic su OSX.
    
- **Avere una scheda audio decente, con buoni preamp**: dopo tanta ricerca, abbiamo optato per la [Audient ID14](https://audient.com/products/audio-interfaces/id14/overview/) (ottima alla luce di due anni di esperienza), che offre due ingressi, preascolti, talkback e bla bla bla.
    
- **Mixing in cuffia**: non volendo comprare casse da ascolto e non potendo trattare acusticamente la stanza, abbiamo studiato a lungo il concept del mixing in cuffia e deciso di intraprendere quella strada, di cui non ci siamo pentiti. Alcune condizioni però erano chiave:
    
    - Avere un hub per uscire con almeno tre cuffie indipendenti.
        
    - Utilizzare tutti lo stesso modello di cuffia, per essere sicuri di sentire “la stessa cosa”. Abbiamo optato per le [AKG K240 Studio](https://www.akg.com/headphones/professional-headphones/K240-Studio.html?cgid=professional-headphones), una garanzia.
        

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F251f85a8-8b5c-4530-8a07-f855e905446a_963x685.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F251f85a8-8b5c-4530-8a07-f855e905446a_963x685.jpeg)

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F21b3c9d2-a2db-4ca7-a155-a39d77314468_1024x768.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F21b3c9d2-a2db-4ca7-a155-a39d77314468_1024x768.jpeg)

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F8db326dd-b27b-4362-91ec-068524f88940_768x451.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F8db326dd-b27b-4362-91ec-068524f88940_768x451.jpeg)

A livello software, abbiamo amato e odiato un plugin molto particolare: **[SIENNA](https://sienna.acustica-audio.com/)**, il quale si occupa di modificare il segnale trasmesso alle cuffie per simulare la diffusione del suono in un ambiente fisico. Forse non abbiamo mai imparato a usarlo: a volte è fantastico (sembra davvero di essere negli Abbey Road Studios), altre volte ci fa incazzare. Spesso lo disabilito.

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fa3413211-cfbc-4623-b5f3-007c47c67578_878x583.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fa3413211-cfbc-4623-b5f3-007c47c67578_878x583.jpeg)

Bene, avevamo quindi una base di partenza solida e ben sperimentata. Cosa mancava per ampliare l’esperienza e passare da studio di registrazione a sala prove?

**Input**. La scheda audio ha due ingressi, ma se vuoi suonare serve qualcosa in più: chitarra, basso, batteria (con uscita stereo, 2 canali), microfono per il talkback (sei in cuffia, non ti senti quando parli), microfono voce, tastiere.

Alcune cose possono passare MIDI (le tastiere sicuramente), mentre per la batteria era tutta una grande ipotesi/incognita, non avendo alcuna esperienza con le eDrums. Rimangono comunque quattro ingressi da gestire.

Fortunatamente, all’epoca comprammo ben **due Audient ID14**, così che Saverio potesse registrare le sue chitarre su Soundtrap in fase di pre-produzione. Abbiamo scoperto che **su OSX è possibile montare due schede audio in parallelo** attraverso un’interfaccia virtuale. Facile a dirsi; un incubo capire e far funzionare davvero il tutto. Però, con infiniti sbattimenti, prove, e ricominciando da capo ogni pochino, è bene sapere che: **sì, è possibile!**

Abbiamo quindi **quattro ingressi in parallelo**.

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fc6d89c1c-7ef2-4305-a1c3-07b5a3b68c1f_1562x848.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fc6d89c1c-7ef2-4305-a1c3-07b5a3b68c1f_1562x848.jpeg)

Acquistare un ADAT, compatibile con Audient ID14 per gestire gli ingressi digitali, sarebbe senza dubbio la via più comoda. Ma lo abbiamo detto: un passo per volta! :)

Infine: un conto è registrare un canale alla volta, ma che accade se dobbiamo avere cinque o sei tracce in pre-ascolto attive su Logic, usando un banalissimo Mac Book Air da poco più di 1000€?

Incredibile ma vero: **funziona**.

Non solo, possiamo permetterci pure di attivare qualche plugin — di quelli non troppo invasivi — e registrare per qualche ora su tracce separate. Non ci avrei scommesso un cent.

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F0b1942ed-1073-4ec9-a220-b7fb57181244_1701x1412.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F0b1942ed-1073-4ec9-a220-b7fb57181244_1701x1412.jpeg)

## La batteria (o pseudo tale)

Non avevo mai provato una batteria elettronica, se non una vecchia Yamaha DX con pad di plastica che certo non mi ha convinto nemmeno un po’. Nella mia vita ho avuto una **Sonor** (la mia favorita), e attualmente possiedo una **Premier custom**. Ma la verità è che la mia batteria è chiusa in cantina: non la monto da almeno otto anni. Le poche volte che abbiamo suonato live, ho preso in affitto la batteria della sala prove, perché la mia ha un rack enorme che richiede un furgone e qualche ora per essere montata e calibrata. Praticamente, è come non averla.

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F606b446b-bf02-4dfd-91a8-bc9cb320d1f6_1000x666.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F606b446b-bf02-4dfd-91a8-bc9cb320d1f6_1000x666.jpeg)

Foto di Luca Daddi

Più ci pensavo, più mi convincevo che avere una **eDrums** mi avrebbe di fatto permesso di **riprendere a suonare** senza dover aspettare quelle tre ore in sala prove per fare un po’ di pratica sullo strumento, di registrare le tracce per i pezzi, andare nella direzione della _Silent Rehearsal_ e — perché no — un domani ci avrebbe permesso anche di fare qualche live in un pub, senza più il problema dei volumi. Che altro serviva per convincermi?

Inizio così una **spasmodica ricerca**, l’orribile navigazione tra i video dei presunti influencer su YouTube, i video ufficiali dei prodotti. Una danza incessante tra evidenti menzogne, scetticismo crescente e una contrapposta illusione che le mie idee sarebbero state tutte soddisfatte. Quest’ultima ha piano piano avuto il sopravvento. Ovviamente, la prima batteria che ho scelto, dicendo “_è lei!_” (una **[Roland TD713](https://www.roland.com/it/products/td713/)** favolosa), mi sarebbe costata quasi 10.000 Euro: una decina di volte fuori dal mio budget iniziale"! Dopo un bagno di realtà nella vasca dei prezzi, la guerra tra **Roland e Alesis** è stata vinta da quest’ultima: entusiasta come quando comprai la mia prima batteria da Mokke’s nel 1987, ho preso la **[Alesis Strata Core](https://www.alesisdrums.com/electronic-drum-kits/strata-core/)**. Mi ha convinto il fatto che fosse più moderna rispetto alla Roland di pari livello, ferma ormai a un modulo di oltre otto anni fa. Inoltre, i pad in mesh e i piatti mi sono sembrati più solidi e adeguati.

Bene, arriva. La monto, con molta calma, gustandomi ogni vite, cablando i 90 metri lineari di cavi che portano i vari trigger al modulo. L’accendo, mi seggo, configuro l’hi-hat. Inizio. **Disastro.**

Rimango piacevolmente sorpreso dalla **sensazione sulle pelli mesh**, la qualità dei suoni e dei banchi è eccezionale **MA… ancora disastro!**

Per farla breve e senza entrare nei dettagli: ci ho messo quasi **due mesi a digerirla**, a prenderci confidenza, a configurarla in modo personalizzato — per poi scoprire di aver fatto un casino. Ho scritto ad Alesis, ho resettato tutto, sono addirittura entrato nel programma come beta tester.

Oggi sono contento, ci ho fatto pace. L’errore di **compararla con una batteria vera** credo sia naturale, ma rimane un errore: è un’altra cosa, e **ha il suo perché**.

Oggi posso collegarla sia via **MIDI** che via **audio**. Questo mi permette di registrare le tracce dei pezzi in alcuni casi, oppure di sovraincidere alcune parti (come ad esempio dei piatti molto più realistici).

Ho anche investito nell’acquisto di un **plugin VST aggiuntivo**, _[Addictive Drums 2](https://www.xlnaudio.com/products/addictive_drums_2)_, compatibile con la Alesis Strata Core, i cui banchi sono davvero belli, oltre a fornire un ottimo software di mix.

## Chitarra e basso senza ampli

Non mi soffermo sul **basso**, perché è quello che in generale ci ha fatto penare meno. Di fatto si entra in **DI**, la **Audient** ha un buon preamp, dopodiché mettiamo un **VST** per dare colore al suono. Il **~~Fender Precision~~** **Squire Jazz Bass** di Luca suona bene, non è mai stato un problema.

Altra questione, invece, è la **chitarra**.

Di VST che simulano gli amplificatori è pieno il mondo, e alcuni sembrano fatti davvero bene. La verità è che il **feedback è posticcio**, non fa, non va. Saverio me lo ha spiegato in mille modi: quello che “sente” quando suona con il suo bimbo (il VOX di cui sopra) **non è lontanamente paragonabile**. Ce lo siamo fatti andare bene per alcune registrazioni, e direi che il pezzo _Maruzzella_ è quello che rende meglio in questo setup, con molte chitarre sovraincise.

Se per le registrazioni avevamo trovato un **compromesso accettabile**, per suonare live la discussione è stata molto accesa ed è durata settimane: continuare a fare affidamento sui VST o provare a prendere dei **simulatori esterni**?

Di nuovo, ti rendi conto di quanto YouTube possa essere un posto orribile, con qualche perla interessante nel mare di schifezze che propone. Abbiamo scoperto questo oggetto, il **Simplifier X**, che di fatto offre due uscite amp indipendenti che simulano in maniera eccellente **VOX, Marshall e Fender**.

Ci convinciamo che è la scelta migliore: così **bypassiamo i VST**, alleggeriamo il software, Saverio è **indipendente nel setup pezzo per pezzo**, può mettere una pedaliera prima del trabiccolo. Sulla carta, la scelta è vincente. Lo ordina. **Disastro!** Sono passati quasi **tre mesi per averlo**, attesa estenuante per chi ha una gran voglia di vedere se la _Silent Rehearsal_ è qualcosa di concreto o meno.

[

![](https://substackcdn.com/image/fetch/w_1456,c_limit,f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F0bb123f4-2484-470b-806e-07bc65fb5cb4_2268x2634.jpeg)



](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F0bb123f4-2484-470b-806e-07bc65fb5cb4_2268x2634.jpeg)

Quando è arrivato e Saverio ha attaccato il cavo, è stato immediatamente chiaro che **non ci fosse paragone con i VST**. Lo si vede dal modo in cui suona, **preso benissimo**, gli abbiamo sentito fare cose che ultimamente non esprimeva più. La chitarra risponde, il suono è aggressivo, con il vantaggio per noi che quel “pizzico” avviene anche a volumi bassi, senza dover portare l’amplificatore a 9 su 10!

Certo, ancora lontano il confronto al suo VOX, ma la direzione è **azzeccatissima**.

## La prima prova, quella del nove!

Ieri siamo quindi entrati nella nostra sala prove: la _Silent Rehearsal_! Alle 14:30 ci siamo barricati nella piccola mansarda e abbiamo attaccato basso, chitarra e batteria.

Non poteva andare bene fin dal primo minuto, ovvio! Ce ne sono voluti più di venti e un riavvio del computer per far sì che l’interfaccia audio venisse riconosciuta a dovere da Logic. Un momento di panico e di frustrazione che infine si è risolto per il meglio.

Poi c’è stata la calibrazione dei volumi. Nella prima ora sono stati tutti sbagliati. I diversi strumenti entravano con gain differenti, e come ogni sala prove che si rispetti, la chitarra sfondava tutto! Per compensare, ho impostato i volumi come normalmente faccio in fase di registrazione, ma non funziona nello stesso modo; la batteria per esempio, con oltre venti metri di cablatura e volendo provare ad usarla in “mono” con un solo cavo, arrivava con un segnale basso e alzandola di gain, andava in distorsione. Inascoltabile.

Abbiamo risolto impostando i valori molto bassi, fino ad avere una sensazione di input non adeguati alla registrazione, per alzare poi i livelli di output in cuffia per sentire il volume che pompa! La batteria è stata collegata su due canali stereo e il segnale è migliorato molto, senza distorsioni.

Questo setup permette di lasciare spazio per correzioni custom direttamente dai singoli strumenti. Certo, se tutti alzano il volume dal proprio strumento, il giochino non funziona più. Essendo in cuffia però, la percezione è differente, meno frastuono e stordimento rispetto ai volumi folli della sala prove.

Abbiamo suonato per diverse ore e personalmente mi sono abituato presto alla nuova sensazione: se non fosse stato per il fatto che serve un talkback per parlare tra di noi, non mi sarei ricordato proprio di essere in cuffia.

L’intera sessione è stata registrata come non mai in una prova: tre canali puliti e indipendenti, una traccia logic molto chiara da esportare nelle parti principali.

Inoltre, con il Logic Remote per iOs, è possibile per me che sono dietro la batteria, distante dal computer, gestire Logic facilmente, regolare i volumi del mixer e avviare click e registrazioni.

## Cuffie e mix personalizzati: sentirsi bene è metà del lavoro

Quando si tratta di **“sentire bene”** ciò che si sta suonando, la personalizzazione dei monitor è una parte importantissima. La verità è che **in sala prove non gestisci proprio un bel nulla**: ti prendi quel che esce dall’impianto e ti affidi all’insonorizzazione generale della stanza. Ma se hai la possibilità, sentire bene il proprio strumento — o altri strumenti di riferimento importanti per te — è assolutamente cosa buona e giusta.

Col setup attuale, il **mixer è unico**: dalla scheda audio andiamo diretti nell’hub cuffie con un **premix uguale per tutti**. Dopodiché ognuno ha la possibilità di gestire il proprio volume generale in cuffia, in base alla sensibilità delle proprie orecchie.

Un **secondo ADAT** dedicato alle uscite sarebbe una possibile evoluzione. In linea teorica (perché non l’ho mai fatto per davvero), sarebbe possibile associare ogni canale Logic a dei **bus**, che si possono agglomerare su **uscite digitali indipendenti** — una per ogni membro del gruppo. Sarebbe quindi possibile creare dei **mix personalizzati per ogni raggruppamento**, permettendo a ogni musicista di scegliere i livelli traccia per traccia.

**Non sono particolarmente sicuro che questo sia così necessario**: francamente ieri non ho sentito questa esigenza.

## Cosa abbiamo imparato e alcune idee per il futuro

Per riassumere questo _popò di roba_: siamo riusciti a realizzare un setup che, inizialmente, sembrava meno complesso di quel che poi si è rivelato, ma che ci ha permesso di suonare “live” e in cuffia in tre elementi: **basso, batteria e chitarra**. Abbiamo fatto una prova molto soddisfacente e siamo stati in grado di **registrarla**.

Ho chiesto a Saverio e Luca di scrivermi le loro impressioni, che riporto:

...parto da un presupposto: la puzza, gli acufeni e le budella che si muovono ad ogni colpo di cassa quando sfiori lo strumento e risponde proprio come vuoi dopo 20 anni che ci provi sono chiaramente imparagonabili; ma suonare in cuffia con la qualità raggiunta secondo me è eccezionale. Riusciamo a suonare come in sala e addirittura a registrare tutto nitidamente... non mi sembra un dettaglio da poco. la possibilità di suonare e ascoltare tutto chiaramente è barattabile con il suono "analogico" e di alta qualità che a volte, se non troppo spesso, pensiamo di avere. — Saverio

E poi Luca (basso e voce)

…inevitabilmente si rinuncia alla sensazione fisica del suono ma dal punto di vista strettamente sonoro, c'è una pulizia mai sperimentata in sala prove o su un palco. …sono sicuro che questa forma di lavoro permetta una cura dei dettagli negli arrangiamenti pari a suonare con strumenti acustici senza amplificazione; inoltre, perdere tempo nel setup iniziale, te lo fa guadagnare durante la prova, perché non c'è bisogno di mettere mano ai volumi costantemente come spesso accade nelle sale tradizionali. – Luca

Portiamo a casa un’ottima esperienza e alcune considerazioni e idee per le prossime sessioni:

- **Si suona in cuffia**, chi suona gode, ma **fuori non è silenzio totale**: pedali e piatti della batteria sono rumorosi. Da fuori, il _cla-clan-ca-clan_ sulle plastiche è fastidioso, perché non ha alcun valore aggiunto per chi è in casa o nel condominio. Mettere quindi un **output a volume basso** può aiutare a far sentire fuori qualcosa di più accettabile dei soli rumori.
    
- I **rumori delle plastiche** della batteria sono fastidiosi anche per i musicisti. Siamo stati costretti ad alzare i volumi in cuffia per coprire le “nacchere”, ma non è salubre per i timpani. Ci vorrebbero **cuffie con** _**noise cancellation**_.
    
- **Tenere una traccia per il talkback** è fondamentale per potersi parlare liberamente senza urlare. Inoltre è un’ottima soluzione per **registrare i commenti** su una traccia separata e poter quindi riascoltare idee e proposte contestualizzate alla registrazione. Un microfono centrale, però, fa rientrare ancora di più i rumori delle plastiche della batteria. **Questo punto non so come risolverlo.**
    
- Il plugin **Sienna** potrebbe rivelarsi un buon alleato per la _Silent Rehearsal_, (se il computer regge). Poiché Sienna simula la **spazialità di una stanza**, rendendo il suono in cuffia molto più realistico, potrebbe **seriamente farci dimenticare di avere cuffie sulla testa**.
    
- Qualcosa di simile al Simplifier X, stavolta per il basso, potrebbe essere una svolta per migliorare anche i suoni della sezione ritmica.
    
- **Non abbiamo ancora considerato le voci** come elemento aggiuntivo. Non abbiamo canali liberi sulle due schede audio (a meno che la batteria non esca in MIDI), e il **rientro del microfono** rimane un tema da superare.
    
- Se l’esperienza in eDrum non è paragonabile rispetto ad una batteria acustica, **ho trovato estremamente divertente e utile** **poter sperimentare banchi differenti** durante le jam sui pezzi nuovi; ho sperimentato banchi elettronici piuttosto che iper realistici. Il **feedback sonoro modifica molto il modo in cui suono**, e mi invita a fare pattern diversi. È stata una cosa imprevista che mi ha piacevolmente stupito e che non ho mai avuto modo di sperimentare in una sala prove.
    
- Fatta eccezione degli strumenti (batteria e simulatore ampli chitarra) raggiungiamo tutto questo con un investimento pressoché ridicolo: circa 200€ a testa, cuffie e schede audio comprese!
    
- Avere un **output digitale in cuffia** ci permette di inviare il **click a tutti**, oltre a poter riprodurre delle **tracce ausiliarie** per le prove “live” dei pezzi già registrati. Immagino, per esempio, tracce di tastiere, sessioni di fiati o effettistica che ci accompagnano durante le prove.
    

Credo di non avere altro da dire su questa storia.